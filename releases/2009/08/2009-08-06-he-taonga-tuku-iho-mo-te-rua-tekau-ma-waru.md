---
title: "He Taonga Tuku Iho Mō te Rua Tekau Mā Waru"
date: 2009-08-06
url: https://www.beehive.govt.nz/release/he-taonga-tuku-iho-mo-te-rua-tekau-ma-waru
ministers:
  - Pita Sharples
portfolios:
  - Maori Affairs
---

Tērā ia ngā kōrero whakahirahira mō te māia o ngā hōia o te Rua Tekau mā Waru, ka wātea ki ngā tāngata katoa o Aotearoa i tētahi pae tukutuku hou.

Nō te rangi tonu nei ka noho tahi te Minita Māori me te Minita Take Toi, a Tākuta Pita Sharples rāua ko Chris Finlayson, ki ētahi o ngā mōrehu hōia me ō rātau whānau, ki te whakanui i te kaupapa nei.

I hua mai tēnei pae tukutuku i te mahi ngātahi a Te Puni Kōkiri, Te Manatu Taonga, Te Puna Mātauranga o Aotearoa, Te Tāhuhu o te Mātauranga me te Rōpū o te Rua Tekau mā Waru.

E kī ana ngā Minita, he kaupapa tēnei he maha nei ōna whakawana. 

"Kei te kitea te ihi me te wana o ngā hōia. Kī pai te pae tukutuku nei i ngā kōrero me ngā pakiwaitara mō te Rua Tekau mā Waru, e whakaarihia ana ki te whakaahua, i te ataata, ki te rīpene kōrero me ngā tuhinga kōrero anō hoki a ngā hoia," hei tā Tākuta Sharples.

"He kaupapa whakawana tēnei i te mea kei te huaki tonu te pae tukutuku nei. Mō ngā tau e toru kei mua i te aroaro, ka taea e te hunga rēhita te tuku mai i ō rātau whakaaro me ō rātau mahara. Mā kōnei, ka nui kē atu te hanga taonga o te pae tukutuku nei," te ki a Chris Finlayson.

E mihi ana raua ki te Rua Tekau mā Waru, e ruarua haere nei. E 51 anake ngā mōrehu o ngā hōia e 3,600 i haere ki tāwāhi ki te Pakanga Tuarua.

‘He motuhake tonu te wāhi ki te Rua Tekau mā Waru i roto i ngā kōrero mō te whai wāhi o tō tātau motu ki ngā pakanga nui o te ao," hei ta Dr Sharples.

"He waka huia tēnei pae tukutuku e pupuri nei i ngā ataata me ngā waiata i hopkuina i te wā o te Pakanga Tuarua. Kei konei anō hoki ngā rekoata kōrero a ngā toa i tae tonu atu ki te mura o te ahi," hei tāna.