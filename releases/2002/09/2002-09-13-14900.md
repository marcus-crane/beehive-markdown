---
title: "Beehive Chat - 'Wanganui Chronicle' column, with translation into English"
date: 2002-09-13
url: https://www.beehive.govt.nz/release/14900
ministers:
  - Tariana Turia
portfolios:
  - Maori Affairs
---

Tena tatau

I te 14 o Mahuru kua pahure ake nei, ko te toru tekau tau mai i te Ra o te Reo Maori tuatahi, na reira kua huri tenei tuhinga ki to tatau reo hei mihi kia ratau ma i pakanga te pakanga nui mo te mouri pupuri e kii nei ko te reo.

Kei te hoki ake nga mahara ki nga matua, tupuna, na ratau te reo i whangai mai kia tatau.

Otira, ko tenei ra, he ra whakamaharatanga mo nga pahake me te hunga na ratau te kawanatanga i wero, i tautohe, i whakahau, kia whai wahi ai to tatau reo i roto i nga kura, i nga kooti, i nga whakahaere katoa a te kawanatanga.

Kahore ano kua tutuki pai nga wawata o te iwi, heoti ano kei te whakarauoratia te reo, kei te akona ki nga whakatupuranga, kei te korerotia whanuitia i te mata o te whenua.

Ko te take mo te wiki nei, e hangai ana ki te reo me nga ka tu ahuatanga e pa mai ana ki te reo i roto Paremata.

No te Huinga Tuatahi o te Paremata hou nei, ka whakahua oati katoa nga Mema, kei te whakapono matau ki te Kuini o Aotearoa i Ingarangi, ratau ko hona uri whakaheke.

He tikanga tuku iho tenei o te kawanatanga. Hei whakaora i nga Mema Paremata o mua, kei riri nga Kingi i nga tautohe i te Paremata, ka patua ai nga Mema whakahe i nga mahi a tona Kawanatanga.

Ko nga kupu o te Oati Whakapono, i whakaturetia ki te Ture mo nga Oati me nga Oha (Oaths and Declarations Act).

I whakamanangia taua ture i te tau 1957. I aua wa, kahore te reo e rangona nuitia ana i nga whakahaere o te kawanatanga.

No muri iho, kua whakaae te Paremata o Aotearoa kia korerotia to tatau reo. Nei kore hetehi Mema e marama ki nga korero, ka tonoa te kaiwhakamaori ki te whakamarama i te ngako o nga korero na.

I nga tau tata nei, ka whakahua oati ahau i te reo Pakeha, i te reo Maori hoki. Ahakoa kei te matau kautau he paku noa taku mohio i te reo, ko toku hiahia, me whakarangatira i te reo o ho tatau tupuna, tuku iho, tuku iho.

No tenei tau i kite au, kahore he mana o te oati i te reo Maori. He apiti noa iho ki nga kupu Pakeha.

Ki taku nei titiro, he whakaiti tera i te reo o ho tatau tupuna. No reira, i tenei tau, he Pakeha anake te reo o taku Oati.

Heoti ano, e te iwi, kia mohio mai koutou, kei mua i te aroaro o te Paremata i tenei wa, he ture whakahou i te Ture mo nga Oati me nga Oha. Nei mana tenei ture whakahou, kua mana te oati i te reo Mäori.

Ahakoa iti noa tenei mahi, he tohu ki nga iwi katoa o Aotearoa, ara, he mana tonu to te reo, he reo motuhake i tukuna mai i nga maanga no-tua-whakarere, ina te korero a te tupuna a Paamu Tinirau: "Toitu te kupu…".

No reira, kia kaha ra tatau ki te korero i te reo me te mita o tena iwi, o tena hapu, ki nga mokopuna, ki nga uri whakaheke kia taea te kii - tihei mouri ora!

Kia ora tatou katoa.

**Translation into English**

Last 14 September marked thirty years since the first Maori Language Day, so this column turns to 'te reo o te awa' for this week.

My thoughts return to the matua and tupuna who nurtured us with the language.

But this day is to commemorate the younger adults, who challenged, argued and encouraged the government, so the language would have a place in schools, courts and government business.

Our people's aspirations are not yet realised but the language is being revitalised, it's being taught to younger generations, and being spoken widely across the land.

My issue for this week concerns te reo in Parliament.

On the first meeting of a new Parliament, all members swear an oath, that they owe allegiance to the Queen of Aotearoa in England, and her descendants.

This is a parliamentary tradition. It protected the Members of former times, in case the Kings got angry at the arguments in Parliament, and killed the opposition to their governments.

The words of the Oath of Allegiance are specified in the Oaths and Declarations Act.

That law was passed in 1957. In those days, Maori was not often heard in government business.

Since then, the New Zealand Parliament has agreed to Maori being used. If members don't understand the discussion they can instruct the interpreter to explain.

In recent years, I swore the oath in English and in Maori. Although you know my knowledge of the language is not great, my intention was to promote the language of our ancestors.

This year I discovered that the oath in Maori had no mana. It was just an addition to the English words.

In my opinion, this demeaned our old peoples' language. Therefore, this year I spoke only in English.

However, so that you know, there is a Bill before the House at present to amend the Oaths and Declarations Act. Once this is passed, the Maori oath will have effect.

Even though this is a small thing, it is a sign to all people of Aotearoa, that the language has mana, it is a special language from our ancestors and, as Paamu Tinirau said: "Toitu te kupu, …."

Therefore, let us go on speaking our language, with the distinctive dialects of this iwi and that hapu, to our grandchildren and their descendants, so we can say - Tihei mouri ora - I am alive!