---
title: "Waitohu i tetahi Whakaaetanga Matapono me Ngati Apa (Te Ika-a-Maui)"
date: 2007-07-12
url: https://www.beehive.govt.nz/release/waitohu-i-tetahi-whakaaetanga-matapono-me-ngati-apa-te-ika-maui
ministers:
  - Mark Burton
portfolios:
  - Treaty of Waitangi Negotiations
---

I tenei ra ka hainatia tetahi Whakaaetanga Matapono (AIP) I waenganui I te Karauna me Ngati Apa hei whakatau i nga kereme hitori a Ngati Apa (Te Ika-a-Maui). Ko nga mangai o te Karauna ko Mark Burton, te minita mo te Tari Whakatau Take e Pa Ana ki te Tiriti o Waitangi, ko Parekura Horomia, te minita mo nga take Maori, ko Mita Ririnui, te minita tuarua o te Tari Whakatau Take e Pa Ana ki te Tiriti o Waitangi.

Kei te mihi a Mark Burton te minita mo te Tari Whakatau Take e Pa Ana ki te Tiriti o Waitangi, mo te hainatanga i tenei ra i te Marae o Tini Waitara i Turakina. He kaupapa nui rawa atu tenei mo tenei iwi o Rangitikei ka tahi, mo te kawanatanga ka rua.

Hei ta Burton, â€œKa mihi ahau ki a Ngati Apa kua eke ki tenei taumata. I whai hua tenei kaupapa, na te pai o nga mahi me te mahi tahi o te Karauna me Ngati Apa. Na reira kei te hari toku ngakau mo te hainatanga o tenei whakaaetanga matapono.

Kei roto i te AIP etahi whakatikanga hapa hei awhina i a Ngati Apa kia tutuki te whainga kia ora ano a ratou tikanga me to ratou reo. Puta noa i nga whiriwhiringa, ka rite te kupu korero a nga kaiwhiri a Ngati Apa mo te wahi nui rawa atu o tenei whainga, na reira ka koa ahau ma te whakatikanga hapa hei awhina i te ekenga o tera whainga.

I tua atu, ka whai wahi ki te whakatika hapa nga korero kua whakaaetia mo te hitori; te tutohutanga me te whakapaha okawa a te Karauna mo ana takahitanga i te Tiriti o Waitangi; he whakatikanga hapa ahurea tae atu ki te whakawhitinga o etahi pito whenua 13 ka whai wahi nui ki nga tikanga, te ahurea, te wairua, te tahu korero o Ngati Apa (Te Ika-a-Maui); he whakatikanga hapa i te taha putea me te taha arumoni e $14 miriona te rahi, tae atu ki te whakahokinga mai o etahi ngahere Karauna.

I tenei wa tonu, ka tahuri te Karauna me Te Runanga o Ngati Apa Society ki te whakatutuki i tetahi Whakaaetanga Whakataunga, hei whakaaetanga mo nga tangata katoa o te iwi. Ko te tumanako ka tutuki tenei mahi a te pokapu o te tau 2008.

Kaore he here i runga i nga taha e rua i te Whakaaetanga Matapono, a, ka taria te whakataunga o nga kereme whakawhiti.

Whai muri i te panuitanga o te AIP, ka timata nga whitiwhitinga korero me etahi atu iwi mo te pokapu whakatikanga hapa ki a Ngati Apa, kei takahia a ratou panga.

E ai ki a Parekura Horomia te minita mo nga take Maori, na nga mahi a te Karauna i nga ra kua taha, tae atu ki nga hokonga whenua, kotahi orau anake te maramara whenua kei roto tonu i nga ringaringa o te iwi. Ko te mutunga, kua ngaro nga tikanga me te reo. Hei ta Minita Horomia ano, koinei te wa tuatahi kua whai wahi te whakatikanga hapa ahurea ki roto i tetahi tapaenga whakataunga, a, tera pea ka noho hei tauira whai mo etahi atu ropu kereme.

Me mihi au ki a Ngati Apa mo te hohonu o te titiro ki te huarahi pai hei whakatau i te take nei.

Ki te tutuki he whakataunga me Ngati Apa, ka noho tenei hei whakataunga whanui tuatahi mo te taha tonga o te Ika-a-Maui, ka mutu, he wahanga nui o te whainga o te kawanatanga kia tutuki nga kereme hitori katoa i raro i te Tiriti a te tau 2020.