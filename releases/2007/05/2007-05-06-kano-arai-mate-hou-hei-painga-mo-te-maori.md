---
title: "Kano arai mate hou hei painga mo te Maori"
date: 2007-05-06
url: https://www.beehive.govt.nz/release/kano-arai-mate-hou-hei-painga-mo-te-maori
ministers:
  - Mita Ririnui
portfolios:
  - Health
---

Kua puta te kōrero a te Minita Tuarua mō te Hauora, a Mita Ririnui, ka whiwhi painga te Māori, mai i te kano ārai mate kore utu, ka patu i te mate kiriuhu ua kakā pūkahu kakā, kua pānuitia nei e te Minita mō te Hauora, a Pete Hodgson.

I roto i te pānui ā-mua i te Tahua Pūtea i te rangi nei, kua kī te Kāwanatanga e $68 miriona ka whakapaua i ngā tau e whā kei mua, hei āwhina ā-moni i te kano ārai mate Prevenar, ka tāpiritia tēnei ki runga i te Whārangi Whakatō Kano Ārai Mate Ā-motu.

“ Kei a tātou tamariki te auau kaha ake o tēnei mate, nā reira me whai kaha tonu tātou ki te āwhina i a tātou taiohi kia tū pakari, hauora rātou. Kei tēnei kano ārai mate ngā āhua haumaru hei whakaheke i ērā auau mate, me te mau whakamaru mai ki ngā whānau,” i kī a Mita Ririnui.

Hei tauira, kei Tāmaki Makaurau, ko te auau ā-tau o ngā mate urutomo ki ngā tamariki e rua tau te pakeke, e 191 o ia 100,000. Mō te Māori, ko tēnei auau, e 217 o ia 100,000. Ko tētahi o ēnei mate urutomo, ko te mate kiriuhu ua kakā pūkahu kakā, he mate whakapokea kaioraora mō tēnei rōpū reanga.

“ Kei te mōhio ahau, i ngā painga tino nui a te kaupapa kano ārai mate, MeNZb, i whakahaeretia mō te Māori. Mā te mau i tō tamaiti ki te tākuta, ki te tapuhi rānei, mō te kano ārai mate, mā konei ka kite wawe i te raru mate kei a rātou. I roto i te rohe o Counties Manukau, i tērā hotoke, i whakatau tata e rātou, e 15 ōrau te hekenga o ngā tononga hohipera mō te Māori i raro iho i te 14 tau – me tā rātou whakamōhio ko te take i pēnei ai, ko te kaupapa o MeNZb.”

Ko ngā pēpi katoa e whānau ana ki Aotearoa ā-muri i te 1 o Kohi-tātea o te tau kei mua, ka āhei ki te tango i te kano ārai mate a te ono wiki, te toru marama, te rima marama, me te te kau mā rima marama, mai i a rātou tākuta, i ngā Rōpū Hauora Mātāmua rānei. Hei te marama o Pipiri 2008 ka tīmata ngā werohanga, ā, ka whakatikaina te whārangi mō te pakeketanga a te werohanga tuatahi o te pēpi.

“ He kano ārai mate haumaru, hāngai tēnei, kua whakamātau pono kē i ētahi ake whenua o te ao. Mai i tōnā whakamahinga tuatahi ki te whenua o United States i te tau 2000, e 94 ōrau te hekenga iho o te mate kiriuhu ua kakā urutomo e tīmatatia ana e ngā momo whakahāngai. Kua kitea anō mō ngā kōhungahunga kua werohia hei patu i te mate nei, kua heke iho te auau mate kei ngā mātua, me ngā tipuna o ngā tamariki kua werohia. Tērā pea ko te mutunga o tēnei momo ‘whakamarutanga rōpū’ ko te tiakitanga utu rata, i raro i ngā tikanga noho hohipera ka poto iho, ngā utu rongoā ka iti iho, ko tōnā mutunga pea ko te hekenga iho o ngā pakeke e matemate ana,” e kī ana a Mita Ririnui.