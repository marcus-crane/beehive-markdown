---
title: "He mea tapua mo te Maori te whakahuitanga i te putea mo te tiaki taipakeke"
date: 2007-05-10
url: https://www.beehive.govt.nz/release/he-mea-tapua-mo-te-maori-te-whakahuitanga-i-te-putea-mo-te-tiaki-taipakeke
ministers:
  - Mita Ririnui
portfolios:
  - Health
---

Kua kī te Minita Tuarua mō te Hauora, a Mita Ririnui, he mea tāpua mō te Māori te whakahaumitanga nui tonu ki te tiaki, me te tautoko i ngā taipakeke. I whakamōhiotia tēnei, e te Minita mō te Hauora, a Pete Hodgson, i roto i tōna pānui ā-mua o te Tahua Pūtea, i te 1 o Haratua.

E $150 miriona ka whakahaumitia e te Kāwanatanga, mō te whā tau, ki ngā mahi tiaki ki rō whare, me te $81.2 miriona ki runga ake, mō ngā ratonga tautoko papanga kāinga, hei āwhina i ngā tāngata taipakeke ki te noho ki roto i a rātou ake whare mehemea koia nei tā ratou hiahia.

“ Kua whakaarotia ka tipu ake te maha o ngā Māori taipakeke, kei runga ake i te 65 tau, mai i te 20,000 i te tau 2001, atu ki te 57,000 a te tau 2021.

Koia nei te tiputanga tino tere rawa atu o ngā rōpū reanga Māori katoa, mō tēnei wā, mā tēnei whakahaumitanga e whakapūmau ka whiwhi rātou i te tiakitanga haumaru, hāngai, tōtika,” e kī ana a Mita Ririnui.

“ Kei te mōhio tonu te Kāwanatanga Reipa-ārahi, i te hiahia ki te whakapiki ake i ngā taumata utu mō ngā kaimahi e whakawhiwhi tautoko, me te tiakitanga ki a tātou kirirarau kaumātua. Mā te Tahua Pūtea o tēnei tau e āwhina ki te whakapūmau kia taea e tēnei rāngai te kukume me te pupuri kaimahi,” e kī ana a Mita Ririnui.

Kua whakapūrongo e tētahi Rangahau Kounga me te Haumarutanga o 2003, neke atu i te 2,100 ngā kaimahi tautoko Māori, ā, neke atu i te 200 ngā kaiwhakarite Māori, e mahi ana i roto i ngā ratonga tautoko hauā, me ngā taipakeke. He wāhanga āhua hauwhitu tēnei o te rōpū mahi mō ngā kaimahi tautoko, me te hauwaru o ngā kaiwhakarite.

Kua whakahoahoatia te Tahua Pūtea 2007 ki te mahi haere tonu ki te whakapiki i ngā taumata utu ki roto i te rāngai tiaki taipakeke, hei takoha atu ki te tiakitanga pounga me ngā kōwhiringa tōrunga mō ngā tāngata taipakeke. Koia nei ka āwhina ki te whakapūmau ka whiwhi tiakitanga tōtika tonu ngā taipakeke Māori, ahakoa kei roto i a rātou ake kāinga, kei roto rānei i ngā kāinga tiaki taipakeke.”

Kua whakawhiwhia e $128 miriona i runga ake, mō ngā tikanga whakamakoha, me te tuku pūtea mō ngā whakanuitanga rōrahi.