---
title: "Fakahoagā Tupe 2008 (Budget 2008) he inati mo Tagata Pahefika"
date: 2008-05-23
url: https://www.beehive.govt.nz/release/fakahoaga-tupe-2008-budget-2008-he-inati-mo-tagata-pahefika
ministers:
  - Luamanuvao Laban
portfolios:
  - Pacific Island Affairs
---

Ko te Fakahoagā Tupe (Budget) 2008 ko he tupe fakafano fuafua (invest) mo he lumanaki tūlaga mautū mo o tātou tagata Pahefika, na vēnā oi haunoa te afioga a Luamanuvao Winnie Laban, Minihita mea tau Atumotu o te Pahefika, i te aho nei.

“E tūlaga maualuga te fanofano ki mua o tagata Pahefika i lalo o te mālō o te Labour. Ko te pahene o tagata hē gālulue na pakū mai te 12.2 pahene ia Tēhema 1997 ki te 4.7 pahene i te 2007, ma na vēnā foki oi hikihiki ki luga te tūlaga tau akoakoga ma nā totogi.

“Ko te pakū o nā lāfoga (tax) ki lalo ma te fakaopoopoga ki te Working Families Tax Credits e vē ona folafola i te Fakahoagā Tupe, ka fehoahoani lahi ki te tokalahi o kāiga Pahefika e gālulue fītātā, ki lātou e talavou ma vēnā ma tagata mātutua, ke tau tali atu ai ki te hiki o te tau o mea, ona ko te fakahētonu o te tūlaga tau tupe i te lalolagi.

“Ko te taunukuga o nā mea iēnei, ka lahi atu te tupe i nā taga o tagata Pahefika, “ na haunoa ai te afioga a Luamanuvao Winnie Laban.

Ko tagata Pahefika e maualalalo a lātou tupe maua pe gālulue part time, ka maua e ki lātou he fehoahoani lahi e ala i te tuku ifo ki lalo o te lēvolo pito maualalo e fuafua ai te lāfoga e tatau ke totogi(bottom tax rate). Ko ki lātou e i te kogātotonu ma ki lātou e maualuluga atu a lātou tupe maua, ka mafai ke hiki ki luga a lātou tupe maua, ka ko hēki pa ki lātou ki nā lēvolo e maualuluga atu. Mo nā tino tau tokatahi e gālulue tūmau (full-time), ko nā lāfoga pakū e kāmata i te aho 1 Oketopa, e i te vā o te $620 ma te $1460 i te tauhaga, pe tuha ma te $12 ki te $28 i te vaiaho.

“Ko he kāiga Pahefika e maua e te tamana te totogi e $45,000 i te tauhaga, ma maua e te āvaga te totogi e $25,000 i te tauhaga ma e tokafa te fānau ko te mātutua e 8, 10, 14 ma 16 tauhaga, ka maua e ki lātou he $50 fakaopoopo i te vaiaho mai te pakū ki lalo o te lāfoga ma te Working for Families. Ko nā mātua kua lītaea (superannuats), ka maua e ki lāua he tupe fakaopoopo e $45.88 i te lua vaiaho.

“Ko tagata mātutua o ki tātou e ki lātou maua te SuperGold card, ka maua foki e ki lātou he fehoahoani e malaga fua ai i nā pāhi ma nā train (public transport) fakatahi ai ma he fakaopoopoga ki te tupe fehoahoani (subsidy) mo nā hearing aids. Ma ko te hiki ki luga o te tūlaga e maua ai he fehoahoani (eligibility) mo nā student allowances, te fakaopoopoga ki nā hikolahipi ma nā fehoahoani tau louni, ko he tupe fakafano fuafua tēnā ke maua ai te poto ma te mālamalama e o tātou tagata Pahefika,” na vēnā oi haunoa ai te afioga a te Minihita.

“Ko te Fakahoagā Tupe 2008 e fakamāmā ai te lāfoga ma fakaauau ai pea nā tupe fakafano fuafua i loto o tautuaga fakamua a te mālō e vē ko nā falemai, potu ākoga fakaona-po-nei, totogi taugōfie kāfai e kikila he fōmai, taugōfie nā tautuaga tau te ola mālōlō, tūlaga tau fale, tautuaga ki tagata lautele (community services), ma nā taumafaiga ke hikihiki ki luga te mālamalama o tagata faigāluega.

"There is so much good news for our people in Budget 2008. I am proud to be part of a Labour government ensuring our Pacific peoples have a strong sustainable future," Laban said.

“E lahi lele nā tala e fakafiafia ai o tātou tagata i te Fakahoagā Tupe 2008. Ko au e fiafia lahi ko au e i te vāega a te mālō o te Labour ke mautinoa ko tagata Pahefika e mautū lelei to lātou lumanaki,” na vēnā he haunoaga a te afioga a Luamanuvao Winnie Laban.