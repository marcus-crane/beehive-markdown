---
title: "Nau mai ki Te Wiki o te reo Māori - Welcome to Māori Language Week"
date: 2018-09-10
url: https://www.beehive.govt.nz/release/nau-mai-ki-te-wiki-o-te-reo-maori-welcome-maori-language-week
ministers:
  - Hon Nanaia Mahuta
portfolios:
  - Māori Development
---

Ko te hiahia a Te Minita Whanaketanga Māori a Nanaia Mahuta kia rauhī katoa mai a Aotearoa ki runga i te kaupapa o Te Wiki o te Reo Māori e tīmata ana i te rangi nei. 

Ka tū Te Wiki o te Reo Māori mai i te 10 ki te 16 o Mahuru 2018. Ko tōna kaupapa ko ‘Kia Kaha te Reo Māori’, he karanga kia whakapakari i tō tātou reo. 

Kāore pea he āhuatanga i tua atu i te reo Māori e kīia nei ‘He tangata nō Aotearoa tātou’. E taea ai e te katoa te whakanui, te whakarauora anō hoki i tō tātou reo,” te kī a Nanaia Mahuta. 

“He nui ngā huarahi mā te tangata ki te whakaatu i tōna tautoko mō te reo. Ka taea e ngā pāpā, e ngā whaea, e ngā kaumātua hoki te whakaatu te ngākaunui otirā te tautoko mō ā rātou tamariki i a rātou e ako ana i te reo Māori i te kura. Mēnā kāore he akoranga reo Māori i te kura, e āhei ana ngā mātua ki te tono i a rātou kia tīmata.  

“Ka taea e te ao pakihi e ngā rōpū hapori hoki te whakaatu pānui reorua hei tohu he wāhi tōna e manaaki ana i te reo Māori ahakoa tūmatanui, tūmataiti rānei. 

“I a tātou katoa e mahi ana i ngā mahi o ia rā e taea hoki ai te tuku te paku ‘kia ora’, te paku ‘mā te wā' rānei. Ia wā ka tika tō whakamahi, tō whakahua rānei i te reo Māori he iti pounamu tērā ki te whakarauoratanga o te reo Māori hei reo o ia rā, o ia rā. Ahakoa iti, he pounamu”.  

Kua puta te karanga kia huihuia ai te tangata ki ngā hīkoi whakanui i te reo Māori e tū ana ki ngā takiwā e ono neke atu pea – Tūranga, Manukau, Te Puku o Tāmakimakaurau, Te Whanganui-ā-Tara, Rotorua hoki. 

Ehara i te mea mō te mimiti o te reo anake te kōrero mō te reo Māori. He kōrero manahau, he kōrero kohara anō hoki.  He tohu ahurea e kaha whakanuia ana e tātou, he iti rearea, e whaiwhai ana i te whawhai pai kia piki tonu, kia kake tonu i te kahikatea ahakoa tōna nui, tōna teitei.” 

E mihia ana ngā tāngata katoa e mahi ana i ngā mahi whakatairanga i te reo mō Te Wiki o te Reo Māori. E mea ana ia, ehara i te mea he tūreiti rawa kia tautoko mai i tēnei wāhanga matua i te tuakiri o Aotearoa. 

“Me tīmata i te rangi nei. Tautokona, waiatatia, kōrerohia. Ahakoa tāu e whiriwhiri ai, he mea tautoko i te āpōpō, otirā te anamata o te reo me te āhua o tō tātou whenua. Kia kaha te reo Māori,” te kī a Nanaia Mahuta.

**Taipitopito pāpāho** 

**Te Wiki o te Reo Māori**

- Kei te paetukutuku o [Te Taura Whiri i te Reo Māori](http://www.tetaurawhiri.govt.nz/events-and-promotions/maori-language-week-2018/) ngā kōrero mō Te Wiki o te Reo Māori.

**Ngā Hīkoi Whakanui i te Reo Māori o Te Wiki o te Reo Māori**

- Rāhina 10 Mahuru 2018 [Te Hīkoi Whakanui ki Te Whanganui-a-Tara](http://www.tetaurawhiri.govt.nz/events-and-promotions/2018-maori-language-parade/) (ka tīmata 12:pm)
- Te Rātū 11 Mahuru 2018 [Te Hīkoi Whakanui ki te North Shore](http://www.tetaurawhiri.govt.nz/events-and-promotions/2018-maori-language-parade/takapuna/) (ka tīmata 12:30pm)
- Te Rāpare 13 Mahuru 2018 [Te Hīkoi Whakanui ki te Puku o Tāmakimakaurau](http://www.tetaurawhiri.govt.nz/events-and-promotions/2018-maori-language-parade/auckland-cbd/) (Ka hui 10:15 mō te 11:15)
- Te Rāmere te 14 Mahuru 2018
  
  - [Te Hīkoi Whakanui ki Manukau, ki Tāmakimakaurau](http://www.tetaurawhiri.govt.nz/events-and-promotions/2018-maori-language-parade/manukau/) (ka hui 10:45 mō te 11:15)
  - [Te Hīkoi Whakanui ki Tūranga](http://www.tetaurawhiri.govt.nz/events-and-promotions/2018-maori-language-parade/manukau/) (Ka hui 09:30 mō te 10:00)
- Te Rātapu te 16 Mahuru 2018
  
  - Rotorua ka tīmata 1pm (ka tīmata ngā ngohe i te 10)

**Maihi Karauna – Te Rautaki Reo Māori o te Karauna**

- Mō te Maihi Karauna me ngā kōrero ki te whakatakoranga o ngā whakaaro, haere ki [tpk.nz/maihikarauna](https://www.tpk.govt.nz/en/a-matou-kaupapa/maihi-karauna).